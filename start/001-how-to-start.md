```{only} html
[Нагоре](000-index)
```
 
# Първи стъпки с Dreem ERP

Стремежът на всяка компания, инвестирайки в ERP система, е да намали грешките и разходите си. Повишената ефективност на процесите в крайна сметка ще подобри рентабилността и цялостното представяне на организацията.   
Затова фокусът трябва да бъде върху оптимално използване на софтуера, извличайки най-доброто от него.  

Помощната ни информация е достъпна по всяко време и само на клик разстояние към [инструкции за запознаване със системата](https://docs.unicontsoft.com/start/000-index.html), [ръководства](https://docs.unicontsoft.com/guide/erp/000-index.html) и [форуми](https://www.unicontsoft.com/forum/).


Особено важни са първите стъпки - стартирането с навременни настройки и коректни данни, което да даде стабилна база. Затова отделете време, разгледайте добрите практики и проектирайте вашите стандарти за управление на данни. 
Уверете се, че всеки в компанията е запознат с тях и по възможност са унифицирани между отделите.  

По-голяма част от настройките в **Dreem ERP** се създават в **Номенклатури**. Едва след като те бъдат конфигурирани, може свободно да се работи с документите в системата. Те, от своя страна, се въвеждат през **Търговска система**. В тази група функционалности са добавени също най-често използваните оперативни справки.    

Друга част от настройките, касаещи цялостната работа на системата - достъпност, стойности по подразбиране, автоматични генерации, номератори, се извършват в **Администрация**.  

Запознайте се с [характеристиките на контейнера](https://docs.unicontsoft.com/start/002-container.html), за да опознаете структурата на **Dreem ERP**.  

## **Номенклатури**  

Първата функционалност от **Номенклатури**, където са поместени базовите настройки, е [**Референтни номенклатури**](https://docs.unicontsoft.com/guide/erp/001-ref/001-nomenclatures/001-ref-nomenclatures.html). За улеснение, редица от тези настройки са системно създадени.  
Референтните номенклатури са списъчни настройки, които освен с ръчно изписване, могат да се въведат с копиране. За целта могат да се използват отделни файлове с подготвени списъци. Условието е колоните за съответната номеклатура да съвпадат във файла и в системата.  

```{tip}  
Конфигурирането на такъв файл и копирането са оправдани, когато се въвежда по-голямо съдържание. Ако става дума за единични редове, ръчното добавяне често е по-бързо.  
```

Нови референтни номенклатури се въвеждат еднотипно чрез използване на т.нар. *ред за добавяне на нов запис*. Този ред е статичен, винаги най-отгоре в списъка и не може да бъде изтрит. Ще го забележите и на други места в системата, където се изисква добавяне на редове в списъци.  

Може да добавяте нови и да редактирате съществуващи референтни номенклатури във всеки момент. Изтриване се позволява единствено за неизползваните настройки. Тези, които вече са прилагани в системата, могат единствено да бъдат деактивирани.   

Голямата част от настройките - например мерните единици, валутите, типовете продукти и други, след това се изискват при създаването на номенклатури и документи.  

За да стартирате работа с **Dreem ERP** по правилен начин, обърнете нужното внимание на следните:  

- [Типове продукти](https://www.unicontsoft.com/cms/node/9)  
- [Каси](https://www.unicontsoft.com/cms/node/18)  
- [Основания за плащане](https://www.unicontsoft.com/cms/node/20)  
- [Контрагенти](https://docs.unicontsoft.com/guide/erp/001-ref/001-nomenclatures/002-contragents.html) (Възможен е и импорт чрез покупки/продажби.)  
- [Импорт продукти](https://docs.unicontsoft.com/start/005-product-import.html)  
- [ЦЛ](https://docs.unicontsoft.com/guide/erp/001-ref/001-nomenclatures/005-price-lists.html)  
- [ТО%](https://docs.unicontsoft.com/guide/erp/001-ref/001-nomenclatures/006-discount-schemes.html)  
- [Потребителски дименсии](https://docs.unicontsoft.com/guide/erp/001-ref/001-nomenclatures/008-custom-dimensions.html)  

За номенклатура *Продукти* може да започнете с ръчно въвеждане на няколко записа. Това ще Ви даде по-добър поглед над полетата, които ще се използват за имена на колони при импорт на продукти.  

```{Tip}
За първия си импорт съветваме да подходите постепенно, като импортирате само няколко контрагента и продукта.  
```

## **Начални салда**  

Следващата логична стъпка е въвеждане на начални салда, с които системата да оперира. Без тяхното завеждане не би било възможно поддържането на коректни наличности и справки.  

В някои ситуации системата ще откаже валидацията на документи.  
Например при складовите документи системата не допуска приключване на разходен документ при недостатъчна наличност. Затова стъпката с въвеждане на салда за всеки склад поотделно е абсолютно задължителна.  
В [Как да въведем Начално салдо на склад](https://docs.unicontsoft.com/guide/erp/002-docs/002-trade-system/002-warehouse-documents/001-beg-saldo.html) е посочен начинът как да стане това.      

> Ако работите с партиди и срок на годност, не пропускайте тази информация в начално салдо на склад.  

При разплащанията актуалните наличности на портфейли неизменно са важни. За тях също трябва да създадете документи от тип *Начално салдо* с отделни документи за всички настроени каси и банкови сметки.  

> Сумите със салдата трябва да отговарят на актуална наличност към датата на стартиране със системата.  

Полезни теми в случая ще са [Как да въведем Начално салдо на каса](https://www.unicontsoft.com/cms/node/46) и [Как да въведем Начално салдо на банка](https://www.unicontsoft.com/cms/node/178).  

Чрез [Импорт продажби] и [Импорт покупки] ще можете най-бързо да прехвърлите актуалните вземания и задължения по контрагенти. Така системата ще получи необходимите данни, за да следи и обработва издадените до момента документи по конкретен номер. 

## **Администрация**  

Преди да започнете с издаването на документи от Dreem ERP, обърнете внимание на [Номератори](https://docs.unicontsoft.com/guide/erp/001-ref/004-settings/004-counters.html). Това е особено важно, когато ще се издават документи от множество поделения, ще се продължава номерация на документи от външна система и подобни ситуации. Настройката ще откриете в меню **Администрация**.  

В **Администрация || Настройки** може да добавяте и променяте различни стойности и типове документи по подразбиране, печат и генерация на документи, счетоводни настройки и пр.  
За всяка налична настройка има помощна информация, която се визуализира при маркиране на съответния ред.  

> Не забравяйте всеобщото правило, че за да бъде потвърдена дадена промяна в системата, тя трябва да бъде записана.   

## **Tърговска система**  

Когато успешно сте преминали през началните стъпки, идва ред на генерирането на нови документи - заявки, покупки, продажби, складови и платежни документи. Въвеждайки началните салда, вече сте се запознали с някои принципи на работа в системата, които предстои да надградите.  

Подготвените заявки към доставчици и получените поръчки от клиенти могат да бъдат отразени в системата чрез [**Документи за заявка**](https://docs.unicontsoft.com/guide/erp/002-docs/002-trade-system/001-orders-sales-purchase-documents/001-sales-purchase-orders.html). Ролята им е свързана с по-добро прогнозиране и планиране на наличности и доставки. Чрез тях се менажират логистиката и етапите с изпълнение на поръчките. Този тип документи позволява автоматичното създаване на свързана продажба или покупка. Чрез въведената със заявката информация се пренасят ключови параметри в съответния свързан документ.  
Заявките не формират задължения или вземания, за разлика от документите за покупка и продажба.   

Документите, с които в системата се регистрират задълженията на участващите страни по сделката, са покупките и продажбите. Те са основна част от **Търговска системата**. Двата типа документи следват една и съща логика. Разликата е позицията, която заема **Потребител на продукта**.  

В [**Документи за продажба**](https://docs.unicontsoft.com/guide/erp/002-docs/002-trade-system/001-orders-sales-purchase-documents/003-create-sales-document.html) се въвеждат детайли по сделките с клиенти, където **Потребител на продукта** изпълнява ролята на продавач.  
Продажбите съдържат цялата необходима информация, така че системата да създаде автоматично останалите документи по реализиране и отчитане на сделката. От продажба могат да бъдат генерирани една обща или няколко частични фактури (или други данъчни документи). По същия начин се създават складови, касови, счетоводни и други свързани документи. Достатъчна е една отметка, за да се извърши избраното действие.  

При необходимост от създаване на коригиращ документ, отново продажбата служи за отправна точка. Това е правилният начин за [генериране на **Кредитен документ**/**Кредитно известие за продажба**](https://docs.unicontsoft.com/guide/erp/002-docs/002-trade-system/001-orders-sales-purchase-documents/007-credit-note.html).  

[**Документи за покупка**](https://docs.unicontsoft.com/guide/erp/002-docs/002-trade-system/001-orders-sales-purchase-documents/002-create-purchase-documents.html) дефинират параметрите на сделки с доставчици. При тях **Потребител на продукта** влиза в ролята на клиент.  
С покупките въвеждате всички стоки и/или услуги, които получавате при определени ценови условия. От **Покупка** лесно могат да бъдат създадени складови документи за заприходяване на стоки в един или в различни складове. Може да регистрирате пълно или частично плащане в брой от избрана каса.  
Получените от доставчика данъчни документи въвеждате отново чрез поставяне на отметка за потвърждаване на избраното действие.  

Изпълнението на отделните сделки може да отнеме различно време. Системата позволява поетапно генериране на свързаните документи, както от един оператор, така и от различни потребители.  
Всички свързани документи могат да бъдат осчетоводени при наличието на настройки в [**Автоматичен осчетоводител**](https://docs.unicontsoft.com/guide/erp/001-ref/002-accounting/002-acc-wizard.html#id1).  

Освен чрез механизми за автоматична генерация, [складовите документи](https://docs.unicontsoft.com/guide/erp/002-docs/002-trade-system/002-warehouse-documents/001-warehouse.html) могат да бъдат въведени и ръчно. Чрез тях регистрирате в системата всяко движение на материали, стоки и продукция в склада. На база тези приходни и разходни операции системата формира складовите наличности. Ревизирането на наличността за избран склад се извършва чрез [**Протоколи за инвентаризация**](https://docs.unicontsoft.com/guide/erp/002-docs/002-trade-system/002-warehouse-documents/003-inventory.html). В тях системата открива липси и излишъци, които валидира автоматично с отделни складови документи.  

По подобен начин стои въпросът с [платежните документи](https://docs.unicontsoft.com/guide/erp/002-docs/002-trade-system/003-payments/000-index.html) - всяко движение на парични средства трябва да бъде отразено в системата. Само тогава наличностите на портфейли ще бъдат верни.  

Плащанията в брой, освен автоматично от покупка или продажба, може да регистрирате ръчно в меню [**Касови документи**](https://docs.unicontsoft.com/guide/erp/002-docs/002-trade-system/003-payments/001-cashdesk.html). Чрез касовите документи могат да бъдат отчетени и прихващания между фактури за покупка и за продажба, както и между фактури и кредитни известия. Задължително се регистрира и всяко [прехвърляне на средства между каси](https://docs.unicontsoft.com/guide/erp/002-docs/002-trade-system/003-payments/002-transfer-cashdesk.html).  

При банковите документи вариантите за въвеждане са:  
- [Импорт на банкови извлечения](https://docs.unicontsoft.com/guide/erp/005-how-to/001-bank-statement-import.html);  
- Ръчно попълване на [Банкови документи](https://docs.unicontsoft.com/guide/erp/002-docs/002-trade-system/003-payments/004-bank.html);  

## **Счетоводство**

За да постигнете автоматизация и точност на операциите при управление на счетоводните процеси, може да започнете с конфигуриране на [счетоводните настройки](https://docs.unicontsoft.com/guide/erp/001-ref/002-accounting/000-index.html). Една от основополагащите настройки е изготвянето на [**Индивидуален сметкоплан**](https://docs.unicontsoft.com/guide/erp/001-ref/002-accounting/001-chart-of-acc.html). За системата са необходими също някои [глобални счетоводни настройки](https://docs.unicontsoft.com/guide/erp/001-ref/002-accounting/003-acc-admin-settings.html), на чиято база се прилагат сметки по подразбиране, счетоводни документи и различни проверки.  

Последващото въвеждане на счетоводни данни в системата се осъществява от модул **Счетоводство**. Това включва всички счетоводни статии, както и някои от необходимите за тях настройки.   

За да осигурите по-добра аналитичност на данните в справки, използвайте **Счетоводни признаци**. Списъкът с признаци се обзавежда автоматично със записите за продукти и контрагенти, въведени от **Номенклатури**. При желание за добавяне на признак, който ще служи единствено за счетоводни цели, може да създадете записа директно в **Счетоводни признаци**. По този начин настройката не се прехвърля в **Номенклатури** и не е видима в документи от **Търговска система**.     

Всяка счетоводна статия може свободно да бъде [въведена ръчно в системата](https://docs.unicontsoft.com/guide/erp/002-docs/003-accounting/001-acc-doc.html). Опцията за автоматично създаване е достъпна при генерация на счетоводен запис към документ в **Търговска система**. В този случай системата изисква настройка на [**Автоматичен осчетоводител**](https://docs.unicontsoft.com/guide/erp/001-ref/002-accounting/002-acc-wizard.html). В него се дефинират често използваните контировки и съпътстващите ги реквизити, с които се попълват счетоводните документи.     

## **Справки**

Въведените в системата данни се систематизират и чрез справките се представят в готов за анализ вид. За целта справките оперират с информацията от документите, които сте създали и валидирали.  
В общия случай справките са еднакво структурирани. Те съдържат списъци с данни и филтри - бърз и основен. Данните в тях се обзавеждат и променят спрямо приложените от форма [**Филтър**](https://docs.unicontsoft.com/start/003-lists-configuration.html#id7) критерии. Филтър формата съдържа променливи реквизити, които се различават в отделните справки.  

Справките могат да имат различен изглед - *Графичен изглед* или [*Списък с данни*](https://docs.unicontsoft.com/start/003-lists-configuration.html#id12). Графичният изглед представя вида на справката при печат. При *Списък с данни* информацията е оформена в табличен вид. В този случай може да прилагате [правилата за работа с нередактируеми списъци](https://docs.unicontsoft.com/start/003-lists-configuration.html#id11). При този изглед конфигурацията на справката може да се променя.  

Според източника на данни справките могат да бъдат разглеждани като обработващи документи от [**Търговска система**](https://docs.unicontsoft.com/guide/erp/003-rep/001-trade/000-index.html) и от [**Счетоводство**](https://docs.unicontsoft.com/guide/erp/003-rep/002-accounting/000-index.html).